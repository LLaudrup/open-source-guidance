# Indledning

(indledningen specifikt rettet mod (top)ledelse som målgruppe)

Danske myndigheder investerer mange penge i it og der er i stigende grad krav til at it-løsninger er fleksible, og kan arbejde sammen. Samtidig er der stadig stærkere krav til sikkerhed, privatlivsbeskyttelse og transparens. 

Højt på dagsordenen i det fællesoffentlige digitaliseringssamarbejde er også et ønske om at styrke tillid og trygheden ved borgernes og virksomhedernes brug af de offentlige digitale tjenester:

”Danskernes høje tryghed og tillid til hinanden og til den offentlige sektor er fundamentet for vores velfærd” 

Den fællesoffentlige Digitale Arkitektur (FDA) peger også på brug af open source, som en vigtig tilgang til at   undgå afhængighed af leverandører og proprietære teknologier, hvor det er relevant. 

Denne vejledning vil blandt andet belyse, hvor det er relevant at vælge en open source baseret løsning, og fokuserer på at give konkret vejledning til nogle af de vigtigste overvejelser, som man skal gennem, når man står i en anskaffelsessituation. Desuden giver vejledningen et overblik over de for-hold, som er vigtige, når man først har anskaffet sig en eller flere open sourceløsninger, og fx står over for opgaver som vedligehold, videreudvik-ling og genudbud. 

Open source står også højt på dagsordenen i EU og i mange andre lande. EU har peget på øget brug af Open Source, som en oplagt vej til øget tillid og transparens mellem myndigheder og borgerne. 

Der er i løbet af det sidste års tid kommet fokus på øgede samfundsgevinster i form af blandt andet sikkerhed, transparens, leverandøruafhængighed og interoperabilitet ved anvendelse af Open Source i offentlige myndigheder. Under overskriften ”Think Open” har EU-kommissionen præsenteret en vision for digital trans-formation, innovation og samarbejde med open source som løftestang for offentlige digitale løsninger. Open source skal sikre løsninger, der virker og kan deles på tværs af grænser og fremtidssikrer Europas og medlemslandenes teknologiske selvbestemmelse i kraft af øget leverandøruafhængighed.

## Hvad er open source?

Open Source betyder ”åben kildekode” og der er dermed tale om software, der er distribueret og udviklet i overensstemmelse med et princip om, at et computerprograms kildekode skal være åben og tilgængelig. 

Modsætningen til open source er proprietære løsninger eller closed source. I proprietære løsninger har vi i modsætning til open source ikke mulighed for at ”kigge under kølerhjelmen” og se hvordan løsningen eller softwaren er bygget. Ved anvendelse af proprietære løsninger er det dermed leverandøren, der har den eksklusive copyright til softwaren. Man anvender derfor proprietære løsninger under nogle fastlagte betingelser, og kan ikke selv modificere eller dele løsningen/softwaren med andre.

Med open source-software er der dermed frihed til at anvende, undersøge, ændre, forbedre og dele kildekode og dokumentation. Open source vedrø-rer altså selve den kode, som softwaren består af.

Begrebet om open source (åben kildekode) bliver af og til forvekslet med begrebet ’åbne standarder’. 

Tekstboks: "hvad er åbne standarder? "En åben standard er en teknisk specifikation, som er offentligt tilgængeligt, der har til formål at nå et bestemt mål. Ved at tillade at alle kan bruge standarden, kan man øge kompatibiliteten mellem diverse hardware- og software-komponenter" (kilde: Wikipedia). I modsætning til open source vedrører åbne standarder derfor det ‘sprog’, softwaren anvender til at "tale med andre systemer". Sagt på en anden måde, så kan du, når du fremsender en fil, som er baseret på en åben standard være sikker på, at din modtager har mulighed for at åbne filen. Offentlige myndigheder sender eksempelvis primært filer i pdf-formatet, for at være sikre på, at borgeren i den anden ende kan åbne filen uanset hvilket operativsystem eller software, som borgeren i øvrigt anvender.

Open Source handler i virkeligheden ikke om teknik, men kan snarere ses som en udviklingsmetode eller en forretningsmodel, der essentielt fremmer offentlige myndigheders medejerskab til deres egne løsninger samt giver mulighed for deling med andre, da løsningen/softwaren ikke er underlagt copyright. 

## Hvorfor en fællesoffentlig vejledning om anvendelse af open source?

Open source er ikke noget nyt begreb, eller ny metode/forretningsmodel. Det nye er, at der, udover et øget fokus i EU, sker en generel samfundsudvikling i andre EU-lande i retning af øgede krav om anvendelse af Open Source. I Italien er der indført et følg-eller-forklar princip for offentlige myndigheder i forhold til anvendelse af Open Source. Frankrig har det største marked for open source i Europa og høj efterspørgsel efter open source i deres myndighe-der. Ud over en egentlig EU open source-strategi gives der i EU-regi støtte til initiativer som Foundation for Public Code. I mange EU-projekter er open source obligatorisk.

Formålet med denne vejledning er ikke at opsætte et modsætningsforhold mellem brug af open source og closed source. Der er ikke tale om et enten-eller, men vejledningen har til derimod hensigt at belyse hvor open source kan give værdi samt skabe grundlaget for en strategisk beslutning på baggrund af hvilke muligheder og overvejelser, der kan være relevant for den enkelte myndighed. 

I Danmark kan overvejelser om gevinster ved udbredelse af Open Source-løsninger i offentlige myndigheder i Danmark blandt andet spores tilbage til vejledninger fra det forhenværende It-og Telestyrelsen i årene 2007 og 2008 samt Videncenter for Åbne Standarder og Open Source under Digitali-seringsstyrelsen, som blev etableret med finansiering fra Finansloven i 2014. 

Det tidligere store fokus på anvendelse af open source i offentlige myndigheder er siden hen gledet i baggrunden. Én forklaring kan være, at der var opstået en antagelse om, at anvendelse af open source var blevet en selv-følgelighed, fordi det lå implicit i ”bedst og billigst” .  

Uanset årsagen til, at open source gled lidt i baggrunden, er open Source særligt aktuelt nu, da metoden eller forretningsmodellen understøtter mere modulbaserede og agile måder at udvikle, dele, og genbruge komponenter. Open Source kan være ét element i den aktuelle udvikling med krav om indbygget uafhængighed fremfor opbygning af siloløsninger. 

Anvendelse af open source er samtidig i overensstemmelse med principperne i den fællesoffentlige Digitale Arkitektur og EU's vision for øget brug af Open Source, som nævnt i indledningen. Herunder en dagsorden om mere tillid mellem myndigheder og borgere samt styrkelse af EU’s digitale suverænitet og interoperabilitet mellem medlemslandene. 

Den fællesoffentlige digitale arkitektur sætter de overordnede rammer for udviklingen af den digitalt sammenhængende offentlige sektor. Den skal understøtte digital sammenhæng i den offentlige sektor på flere niveauer: mellem stat, kommuner og regioner. På tværs af fagområder som fx sundhed, socialområdet, uddannelse og arbejdsmarked. Mellem den offentlige sektor og den private sektor. Og på tværs af landegrænser, ikke mindst i forhold til EU og det digitale indre marked. 

Den fælles digitale arkitektur omfatter fælles rammer for projekternes arkitekturarbejde, herunder governance med fora, mandater og processer for det fælles arkitekturarbejde, fælles arkitekturregler samt rammer for projekters dokumentation af arkitektur og kvalitetssikring gennem review. Den fælles digitale arkitektur indeholder desuden en rammearkitektur, der består af et antal referencearkitekturer, der definerer genbrugelige arkitekturbyggeblokke som projekterne skal tage bestik af i deres arbejde. 

At basere software-løsninger på Open source flugter specifikt med arkitek-turregel 2.3 i den fællesoffentlige Digitale Arkitektur om at undgå af-hængighed af leverandører og proprietære teknologier, og hvor det i forkla-ringen til reglen understreges, at ”hvor det er relevant anvendes bæredyg-tige open source-komponenter.”  Denne vejledning vil blandt andet belyse ”hvor det er relevant”. 

Statens it-projektmodel skal bidrage til at sikre, at staten ikke igangsætter unødigt risikofyldte it-projekter. Som princip 2 i modellen hedder det, at: ”Allerede indkøbte eller udviklede løsninger skal genbruges i videst muligt omfang.” 

**Udviklingen i de andre EU-lande aktualiserer behovet for at analysere mulige barrierer for offentlige myndigheders anvendelse af open source i Danmark samt tilvejebringe overblik over centrale overvejelser, gode råd og helt praksisnær vejledning. Det er derfor formålet med denne fællesoffentlige vejledning om anskaffelse og anvendelse af open source.**

Formålet er også at synliggøre hvordan og hvornår, det er relevant at anvende open source samt opstille anbefalinger, som offentlige myndigheder i Danmark kan læne sig op ad, når det gælder anvendelse af Open Source. Vejledningen skal desuden tilvejebringe et overblik over krav og eksisterende open source-software samt vejlede i, hvordan man gennemfører et udbud og indkøber på en open source-licens. 

Vejledningen her vil forsøge at gøre op med nogle myter om open source samt bygge ovenpå tidligere vejledninger ved i højere grad at belyse hvad open source betyder i praksis og hvilke nuancer, og barrierer, man som offentlig myndighed skal holde sig for øje i anskaffelse og anvendelse af open source, samt bidrage med egentlige tjeklister som fx projektledere og it-arkitekter kan benytte sig af.   

## Målgruppe

Målgruppen for vejledningen er især projektledere/it-indkøbere, it-arkitekter og beslutningstagere i offentlige myndigheder der skal tage stilling til eventuel anskaffelse af software, og som ønsker viden, praktisk vejledning og anbefalinger og konkrete eksempler i forhold til open source, som er relevante i alle dele af anskaffelsesprocessen og ved efterfølgende drift og vedligeholdelse.

Der er tidligere lavet vejledninger om open source til offentlige myndigheder, som er mere overordnede, men ikke har et praksisnært fokus. Vejledningen tilstræber at hjælpe alle, der overvejer eller ønsker at indkøbe software, og som ikke har et forhåndskendskab. 

Samtidig ønskes med vejledningen at bringe projektledere og it-arkitekter i stand til at have en kvalificeret dialog med jurister samt beslutningstagerne i ledelseslaget, i forbindelse med beslutning om evt. anvendelse af open source. 
